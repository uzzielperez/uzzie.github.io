---
layout: posts
title: "Kahusayan sa panahon ng Krisis. Mga istorya ng lidership mula sa Pilipinas"
categories: Life
author: Uzziel Perez
meta: "Parte Uno - Ang Ikalawang Pangulo Leni Robredo"
math: true
---

Hindi pa ako bumibigay. Pero itong araw na ito ang pinakamatindi.
Yung tipo ng luha naghalo ang galit, lungkot at awa. Nagtipon ang ilang mga tao sa Quezon City para manghingi ng ayuda sa gobyerno. Dalawang linggo na silang hindi nakakakain. Pinagbubugbog sila ng kapulisan. Sa sumunod na talumpati ng pangulo ipinagutos niyang pagbabarilin kung sino man ang mga lalabag sa quarantine. Isang utos na pagmumulan ng kalabisan at abuso. Kitang-kita na ang mga kamaliang hindi na dapat pagtakpan.

Nasaan ang ilang bilyong pisong inalaan sa opisina ng pangulo? Walang resibo. Walang plano. Ano ang meron - ang banta ng pagdanak ng dugo!
Bawal ang kritisismo sa kamangmangan ng gobyernong ito.

Hindi lang simpleng pagbaling ng tingin, o magandang distraksyon ang layunin ng sulat na ito. Isa itong pagdodokumento ng ilang mga positibong balita na nagmumula sa mga lokal na pamahalaan. Sa nasyonal na lebel, ang opisina ng pangalawang pangulo ang pinakamalapit na gumaganang pamumuno.

Sisimulan ko sa bahagi ng Pangalawang Pangulo (Office of the Vice President). Sa loob ng ilang linggo mula noong lockdown, nakalikom ng halagang Php 40 M ang OVP at may mga ilang resibo na na nakararating ang mga PPEs, pagkain sa sa mga ospital sa iba't-ibang panig ng bansa. Gamit ang social media at ang kanilang pangkat, mabilis nakararating ang serbisyo. Ang mga "request" sa facebook, twitter, nakakarating sa sentral na pamumuno, inililista at idinedeliver sa hindi kapani-paniwalang bilis. Episyente. Maayos ang organisasyon. Walang "red tape".

Hindi lang PPEs at pagkain ang naipadala. Nang ipinagbawal ng Pangulo ang lahat ng pampublikong transportasyon mabilis na rumisponde ang OVP. Nagtakda ng mga organisadong ruta para may masakyan ang mga healthcare workers at iba pang mga frontliners sa kalakhang Maynila.
Sa mga adisyunal na problemang nilikha ng pangulo, nagbibigay ng solusyon ang pangalawang pangulo.

Bukod sa mga nabanggit ko, nagbukas rin ang OVP ng mga dormitory para sa mga healthworkers sa ilang bahagi ng Maynila. Tinanong din nila ang RITM, (Research Institute for Tropical Medicine), ang sentro ng testing sa Pilipinas, kung anong kailangan nila. Naipadala ng kanilang pangkat ang "extraction kits" na nagkakahalaga ng P5.3 M.

Kahit pilit na tinatanggalan ng kapangyarihan ng Presidente si Leni Robredo, patuloy lang ang pagtatrabaho nito. Kalmado. Walang pamumulitika. Pokus lang sa serbisyo.

Kung magkakaroon ng panahon. Magsusulat pa ako tungkol sa ibang mga lider sa lokal na lebel ng pamahalaan. 
